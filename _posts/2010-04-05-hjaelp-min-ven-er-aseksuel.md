---
categories:
  - FAQ
comments: True
date: 2010-04-05 23:15 +0100
header: no
layout: page
redirect_from:
  - /hj%C3%A6lp-min-ven-er-aseksuel
  - /hjælp-min-ven-er-aseksuel
sidebar: no
tags:
  - Velkommen
teaser: Denne side er primært for dig, som har fået at vide fra en ven/veninde at han/hun er aseksuel.
title: Hjælp, min ven/veninde er aseksuel!
---
Hej og velkommen til asex.dk :) Denne side er primært for dig, som har fået at vide fra en ven/veninde at han/hun er aseksuel. (Hvis din kæreste er sprunget ud som aseksuel overfor dig, bedes du læse [denne FAQ](https://www.asexuality.org/?q=relationship.html) i stedet for.)

Lad mig starte med at sige, at det er rart at møde dig, for din ven(inde) må synes, at du er et menneske man kan stole på. Aseksualitet er ikke kun forholdsvis ukendt men også et tabu i vores samfund, på samme måde som homoseksualitet har været det i lang tid, så det har nok krævet mod at springe ud overfor dig.

Det kan være din ven(inde) er den eneste aseksuelle du kender. I så fald kender du nu to. Min primære årsag til at lave denne side er at jeg gerne vil udbrede kendskabet til aseksualitet. Vi er ikke så mange - flere [studier](hvad-er-aseksualitet#udbredelse) går ud fra at 1% eller nogle flere er aseksuel - men det betyder alligevel, at vi udgør mindst 60.000 mennesker i Danmark. 60.000 personer af begge køn som føler sig overset dag for dag.

Hvad betyder det så for jeres forhold til hinanden? Sandsynligvis ikke andet end at din ven(inde) sikkert er lettet over ikke længere at skulle skjule sig bag en seksuel facade. Men forhåbentlig kan jeres venskab blive endnu dybere, fordi du nu har et bevis på, at han/hun er ærlig overfor dig.

Hvis du leder efter årsager til at din ven(inde) "blev" aseksuel, lad mig give dig et velment råd: lad være. Den er lige så (u)kendt som årsagen for at nogle fødes med homoseksuelle tendenser. Du mener det sikkert godt, men den bedste måde du kan hjælpe din ven(inde) på er ved at støtte ham/hende i at stå ved sine følelser, ikke ved at komme med tvivl eller forsøge at ændre dem. De fleste aseksuelle føler sig anderledes i lang tid - somme tider tæt på hele livet - og gør sig mange overvejelser, inden de fortæller andre om disse følelser. Vi er gode nok til at tvivle på os selv.

Nogle andre sider jeg vil anbefale dig at læse er den generelle artikel om [aseksualitet](hvad-er-aseksualitet) samt siden [Er jeg aseksuel?](er-jeg-aseksuel), som forklarer lidt om mine følelser samt den proces jeg gik igennem inden jeg turde fortælle om dem.

Har du lyst til at læse mere om aseksualitet? Under overskriften [FAQ]({{ site.url}}/emner/faq) findes konkrete svar på en række spørgsmål om emnet, mens jeg skriver mere personlige betragtninger og tanker under emnet [Holdninger]({{ site.url }}/emner/holdninger). Du kan også prøve at bruge søgefunktionen for at finde det du leder efter. [AVEN](https://www.asexuality.org/) er verdens største fællesskab for aseksuelle og alle er velkommen at deltage i debatten.

Til sidst vil jeg gerne endnu engang hilse dig velkommen her, og det ville glæde mig meget hvis du skrev en lille kommentar med dine tanker herunder.
