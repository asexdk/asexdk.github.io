---
categories:
  - Holdninger
comments: True
date: 2010-04-24 15:16 +0100
header: no
layout: page
sidebar: no
tags:
  - AVEN
  - medier
teaser: Siden AVEN begyndte at bruge udtrykket "aseksualitet" for vores orientering i 2001 er mediernes opmærksomhed på den gået stødt opad. Én af årsagerne er sikkert, at medier elsker at provokere deres brugere, og at fravælge noget så "elementært" som sex er tilsyneladende provokerende for mange. Vi fravælger godt nok ingenting (sidst jeg checkede var ens seksuelle orientering ikke et valg), men resultatet er (set fra mediernes synspunkt) det samme som for folk som lever i cølibat, og det er nok for at stigmatiseringen af et mindretal desværre ofte er indgangsvinklen for artikler og indslag om aseksualitet.
title: Danske medier om aseksualitet
---
Siden AVEN begyndte at bruge udtrykket "aseksualitet" for vores orientering i 2001 er mediernes opmærksomhed på den gået stødt opad. Én af årsagerne er sikkert, at medier elsker at provokere deres brugere, og at fravælge noget så "elementært" som sex er tilsyneladende provokerende for mange. Vi fravælger godt nok ingenting (sidst jeg checkede var ens seksuelle orientering ikke et valg), men resultatet er (set fra mediernes synspunkt) det samme som for folk som lever i cølibat, og det er nok for at stigmatiseringen af et mindretal desværre ofte er indgangsvinklen for artikler og indslag om aseksualitet.

Heldigvis findes der engang imellem mere nuancerede udsagn end "Vidste du at der findes en gruppe mennesker som ikke vil have sex og ikke ser noget problem med det - fy!". Personligt har jeg den holdning, at vi befinder os i et stadie, hvor al reklame er god reklame - med andre ord, selv den mest nedladende eller forkerte artikel omkring aseksualitet gør opmærksom på, at der findes mere end normen, og det kan om ikke andet få interesserede til at opsøge mere information. Hvis jeg tænker på hvor lang tid det tog mig at acceptere min aseksualitet så må der være en del mennesker derude, som aldrig har overvejet at andre har det ligesom dem.

I det følgende prøver jeg at komme med nogle kommentarer til mainstream-mediernes fokus på aseksualitet:

## [Det er ikke sygt at nej til sex](http://ekstrabladet.dk/sex_og_samliv/det-er-ikke-sygt-at-sige-nej-til-sex/4252769)

Ekstrabladet, 2010-04-21

Jeg troede aldrig jeg ville sige dette om Ekstrabladet, men det er ikke den værste artikel om aseksualitet jeg har set, og klart deres bedste hidtil. Der stilles ikke spørgsmålstegn ved orienteringens eksistens eller at aseksualitet kan karakteriseres som en orientering på samme linje med de tre andre større. Men jeg er jo bedre til at kritisere end rose, så for at komme med et  forbedringsforslag: underoverskriften sætter lighedstegn mellem seksualdriften og seksuel tiltrækning, som er to forskellige ting. Ekstrabladet hævder at aseksuelle er "folk fuldstændig uden sexdrive" og modsiger sig selv senere ved at sige "aseksuelle mænd masturberede lige så meget som ikke-aseksuelle". Det er "sex drive" som afgør trangen til at have orgasme, mens seksuel tiltrækning (til andre) er det eneste som adskiller aseksuelle og seksuelle (ifølge den nuværende definition).
