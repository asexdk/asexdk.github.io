---
categories:
  - FAQ
comments: True
date: 2010-04-05 21:15 +0100
header: no
layout: page
sidebar: no
tags:
  - Definitioner
  - Personlig
  - Velkommen
teaser: Denne side er primært for dig, som overvejer om du er aseksuel.
title: Er jeg aseksuel?
---
Hej og velkommen til asex.dk :) Denne side er primært for dig, som overvejer om du er [aseksuel]({{ site.url }}/hvad-er-aseksualitet).
Nedenfor har jeg samlet nogle eksempler fra mit liv som jeg håber kan hjælpe dig med at vurdere dig selv bedre. Eksemplerne er skrevet som en fiktiv samtale da jeg synes det gør det nemmere at skrive (og forhåbentlig læse). Inden du læser videre vil jeg bede dig om at tænke på, at kun du kan afgøre hvem du er. Uanset hvordan du har det på noget område så vil der findes andre, som føler det samme på dette område. Men du er også unik og ingen ligner den kombination du er på en prik.

## Hvordan opdagede du at være aseksuel?

Det er noget som skete over en lang årrække. Jeg tror den første gang jeg lagde mærke til at være anderledes kom omkring 13/14-års-alderen for mig. Drengene i min omkreds begyndte at interessere sig for piger og jeg anede ikke, hvad der var så fedt ved dem. Tanken om at være bøsse strejfede mit sind, men jeg vidste at jeg heller ikke følte mig tiltrukket af drenge. Når jeg blev spurgt af jævnaldrede hvilken "type" af piger jeg syntes var lækker kunne jeg ikke svare på det. Hvis nogen spurgte mig om nogle konkrete piger kunne jeg godt sige, hvilken af dem jeg syntes var kønnest, men den tiltrækning jeg i de tilfælde følte skyldtes en blanding af udseendet og hendes personlighed og kunne ikke overdrages til andre piger af samme type.

Vi skruer tiden nogle år frem, til starten af gymnasietiden. I mellemtiden havde jeg opdaget, hvor vigtigt det var for at blive accepteret at have et skønhedsideal, så jeg øvede mig i at klassificere mennesker i "lækker" og "mindre lækker". Det kunne have været en god måde at "passe ind", hvis ikke der havde været to problemer: jeg kunne ikke lade være med at anvende min klassifikation på begge køn, og jeg kunne overhovedet ikke forbinde den med seksuelle tanker. Det førte til en af mine første (af mange) "ace moments" (pinlige situationer), da jeg blev spurgt hvilke fiktive personer i et bestemt computerspil jeg synes var kønne. Jeg pegede på en dreng og en pige, og mine kammerater skyndte sig at skifte emne. Nå, så lærte jeg i det mindste, at kun personer af det andet køn kan være kønne :D Efter nogle af disse oplevelser blev jeg bedre til at benægte mine følelser (inkl. dem jeg ikke havde) og bildte mig ind, at jeg nok bare var sent i min seksuelle udvikling ("late bloomer") - for når diskussioner med venner og bekendte altid kom ind på sex, så måtte det jo være noget fantastisk, som jeg bare ikke havde opdaget endnu. Jeg følte dog ingen trang til at gøre meget for at ændre situationen (som at lede efter en kæreste).

Nogle år senere var jeg igang med min uddannelse og menneskerne i min omgangskreds var stadig lige fikseret på sex. Jeg lod mig mere eller mindre overtale til nogle one-night stands og et par kortvarige kæresteforhold i håb om, at jeg bare måtte prøve sex nogle gange for at kunne lide det. Pigerne forventede selvfølgelig at jeg var mere erfaren i denne alder end jeg var, og nogle af disse oplevelser var derfor bare pinlige for mig. Andre oplevelser var okay, men jeg kunne stadig ikke forstå hvad der skulle være så fantastisk ved sex. Det eneste tiltrækkende jeg fornemmede var spændingen pga. nyhedseffekten, nogenlunde på samme måde som jeg kunne tænke mig at prøve at køre motorcykel engang, besøge flere andre lande eller smage nogle eksotiske retter. Alle disse ting ville blive kedelige for mig efter et par gange og det samme gjorde sex. Omkring dette tidspunkt hørte jeg for første gang om aseksualitet i en radioudsendelse, og jeg læste lidt på [AVEN](https://www.asexuality.org/) omkring det. Hvad jeg læste beskrev mig ret godt, men jeg havde svært ved at acceptere det bevidst fordi jeg absolut ikke ville være anderledes.

I det meste af de perioder jeg beskriver foroven var mit selvværd på et lavpunkt. Jeg troede at hvis jeg bare prøvede at passe ind og fulgte samfundets uskrevne regler med hensyn til seksualitet ville jeg med tiden få mere anerkendelse og dette ville eventuelt øge mit selvværd. Det er ikke så lang tid siden jeg opdagede at selvværd kun kan komme fra min egen accept af mig selv, og at jeg gjorde tingene værre ved ikke at acceptere mine følelser (inkl. dem jeg ikke har). Den indsigt fik mig til at ændre nogle omstændigheder i mit liv og lidt efter kom jeg på idéen at besøge AVEN igen. Igen følte jeg mig meget godt ramt af de andres beskrivelser og denne gang havde jeg langt mindre svært ved at acceptere, at jeg var kommet hjem. Min søgen efter det tog mere end et årti og medførte flere seksuelle handlinger end mange aseksuelle vil kunne have i et mareridt, så jeg håber denne side kan bidrage til at den ene eller anden tør stole på sine følelser tidligere i livet end jeg gjorde.

## Hvordan ved du, at du ikke bare er homoseksuel?

Fordi jeg har prøvet det, og det var (om muligt) endnu mere kedeligt end sex med kvinder (hvilket jeg nu kan regne ud skyldes min heteroromantik). Men det behøvede jeg ikke have gjort, havde min tillid til mine følelser været noget større. Jeg vidste sådan set godt at tiltrækningen skulle have været der inden akten, men det var ikke hvad menneskerne omkring mig fortalte mig.

## Hvad mener du med "heteroromantik"?

Mange aseksuelle kan forelske sig. Crushes, sommerfugle i maven, jalousi, lyserøde briller etc. er følelser jeg har oplevet (til kvinder), og jeg tror ikke at det adskiller sig så meget fra forelskelse hos seksuelle personer, bortset fra at der for mit vedkommende ikke ligger noget seksuelt begær efter den anden i disse følelser. Dette kaldes for "romantisk tiltrækning" og ligesom seksuelle personer kan føle begær efter et bestemt køn (hetero- eller homoseksualitet) kan aseksuelle være hetero-, homo-, bi- eller aromantiske, altså tiltrukket af det/de køn som ordet indeholder (hvor aromantisk betyder, at man ikke forelsker sig). Læs evt. mere under [romantisk tiltrækning]({{ site.url }}/hvad-er-aseksualitet#romantisk-tiltrækning) på siden "Hvad er aseksualitet".

## Har du overvejet at fejle noget psykisk eller fysisk?

Absolut. Der er ikke noget fysisk som forhindrer mig i at have sex (det behøver man nok ikke andre til for at finde ud af). Jeg fik også målt mine hormonkoncentrationer som ikke fejlede noget (læs evt. mere på siden omkring [hormoner og dyreforsøg]({{ site.url }}/skyldes-aseksualitet-hormonel-ubalance)). Psykiske problemer er sværere at afgøre, men de fleste psykologer er i dag enige i, at manglende sexlyst ikke er noget problem i sig selv, medmindre personen ønsker sig at deres liv var anderledes. Min til tider lave selvtillid har ikke forhindret mig i at prøve sex igen og igen i håb om at begynde at kunne lide det, men det var for at passe ind, ikke fordi jeg ønskede mig sex. Jeg har heller aldrig kigget på en smuk kvinde (eller mand) og tænkt "Ham/hende gad jeg f... godt have i sengen, men jeg er sikkert ikke god nok for ham/hende" eller lignende. Hvis du bare det mindste overvejer at have hormonelle eller psykiske problemer vil jeg råde dig at få det undersøgt hos en læge og/eller psykolog. Der er ikke noget pinligt ved det og det kan (især ved nedsat sexlyst men "normal" seksuel tiltrækning) være vigtigt for at opdage andre problemer.

## Hvad med dig?

Kunne du nikke genkendende til nogle af beskrivelserne? Hvis ja, gør det dig ikke mere aseksuel end hvis du ikke kunne, for der findes ingen tests eller psykologer som kan afgøre din seksuelle orientering - kun du kan. Hvis du føler at det vil gavne din og andres forståelse af dig selv at betegne dig sådan så gør det; hvis du er i tvivl lad være. Måske føler du at ordet gør det nemmere at beskrive den du er; måske kommer du til at bruge det senere; måske bruger du ordet i et stykke tid, hvorefter dit liv udvikler sig i en anden retning. Uanset hvad du vælger, prøv at acceptere dine følelser og vær glad for at være unik. Det er så uendelig meget vigtigere end at kunne rummes af nogle [kasser]({{ site.url }}/kassetænkning).

Har du lyst til at læse mere om aseksualitet? Under overskriften [FAQ]({{ site.url }}/emner/faq) findes konkrete svar på en række spørgsmål om emnet, mens jeg skriver mere personlige betragtninger og tanker under emnet [Holdninger]({{ site.url }}/emner/holdninger). Du kan også prøve at bruge søgefunktionen for at finde det du leder efter. [AVEN](https://www.asexuality.org/) er verdens største fællesskab for aseksuelle og alle er velkommen at deltage i debatten.

Til sidst vil jeg gerne endnu engang hilse dig velkommen her, og det ville glæde mig meget hvis du skrev en lille kommentar med dine tanker herunder.
