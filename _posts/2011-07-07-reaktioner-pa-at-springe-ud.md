---
comments: True
date: 2011-07-07 19:02 +0100
header: no
layout: page
sidebar: no
teaser: Siden jeg startede denne blog har jeg fortalt et par venner og bekendte 
        om min orientering, men den er ikke noget jeg skilter med - dels på 
        grund af jeg ikke synes den kommer andre ved, og dels på grund af at jeg 
        frygter ikke at blive taget alvorligt. De reaktioner jeg har fået har 
        for det meste været positive. Næsten alle udviste interesse og prøvede 
        at lære mere om aseksualitet ved at stille spørgsmål og/eller læse 
        bloggen. Nogle af de andre reaktioner…        
title: Reaktioner på at springe ud
---
Siden jeg startede denne blog har jeg fortalt et par venner og bekendte 
om min orientering, men den er ikke noget jeg skilter med - dels på 
grund af jeg ikke synes den kommer andre ved, og dels på grund af at jeg 
frygter ikke at blive taget alvorligt. De reaktioner jeg har fået har 
for det meste været positive. Næsten alle udviste interesse og prøvede 
at lære mere om aseksualitet ved at stille spørgsmål og/eller læse 
bloggen. Nogle af de andre reaktioner var:

* **Uforståelse**  
  Dette er nok den mest negative reaktion jeg har fået, og den var stadig bedre end hvad jeg forventede: "Jeg hører hvad du siger og tror på at du har det sådan, men jeg kan ikke forestille mig, hvordan det føles."

* **Opmuntring**  
  Mange af de folk jeg valgte at springe ud overfor var forholdsvis åbentsindede mennesker, som opmuntrede mig til at informere mere om aseksualitet og være mere åbent omkring det - noget jeg stadig har til gode.

* **Genkendelse**  
  "Når jeg læser din blog frygter jeg, at jeg også er aseksuel" - denne mindst ventede reaktion kom fra den person, som nu er blevet min kæreste.

* **Snæversynethed**  
  Dette er muligvis og forhåbentlig noget jeg bilder mig ind, men sådan føltes reaktionen fra en gruppe aseksuelle, som min kæreste og mig mødte. Den måde jeg definerer aseksualitet på er "en person, som ikke oplever seksuel tiltrækning", men mit indtryk af det aseksuelle fællesskab er, at enkelte derinde fortolker begrebet meget mere snævert - så man også skal være aromantisk og antiseksuel for at måtte kalde sig aseksuel. Heldigvis er det ikke sådan jeg blev mødt på [AVEN](https://www.asexuality.org/).
